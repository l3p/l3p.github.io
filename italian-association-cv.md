---
title: Candidatura Associazione Italiana
layout: page
---
## Curriculum

Mi occupo a tempo pieno di OpenERP / Odoo dal 2010. Sono principalmente un programmatore, ma mi sono occupato anche di altro, come analisi, supporto, e formazione (ho tenuto 5 corsi di una settimana l'uno).

Ho lavorato in Italia fino all'anno scorso per le aziende Domsense e Agile BG, e da novembre lavoro per Camptocamp nell'ufficio di Chambéry come programmatore.

Ho parlato in modo informale con alcuni colleghi a Camptocamp della situazione della community italiana, ma il mio interesse è a titolo personale. La mia azienda non è presente in nessun modo in Italia. Spesso mi trovo d'accordo con i colleghi, ma le opinioni che esprimo sono mie.

Ho sempre partecipato più attivamente alla community internazionale di OpenERP / Odoo rispetto a quella italiana. Sono particolarmente attivo nei moduli OCA, nei branch OCB e nelle code review di tutti i moduli che vengono proposti ([elenco dei miei branch su Launchpad](https://code.launchpad.net/~lpistone/+registeredbranches?field.lifecycle=ALL)).

Grazie a questo impegno, faccio parte del gruppo dei Community Mantainers dell'OCA.

All'OpenERP Italia Day dell'anno scorso ho tenuto un talk su come contribuire su Launchpad. In una giornata che è stata tesa, ho fatto il possibile per mostrare un esempio reale di due persone di due aziende concorrenti che sono riuscite, unendo i loro sforzi, a fare di più di quanto ciascuno, da solo, avrebbe potuto fare.

## Posizioni generali

Partecipando attivamente alle attività dell'OCA, ho molto apprezzato lo stile e i risultati che sono stati raggiunti. In particolare, a partire dalla situazione di qualche anno fa di un mare di moduli di qualità variabile, con molta duplicazione e molte incompatibilità, si è arrivati ad avere un nucleo di moduli ben fatti, ben documentati e sottoposti a code review, con un gruppo abituale di persone affiatato e molto produttivo. 

L'ambiente in cui lavoro ogni giorno nella community internazionale è pragmatico, efficace e non inquinato da continue lotte per chissà cosa. Sono convinto che ci sia spazio per tutti senza avere paura che i concorrenti "rubino il mercato". Questo è vero dove ci sono tante aziende nel mercato, come ad esempio in Francia e in Svizzera, e ancora di più in Italia.

## Posizioni specifiche sull'Associazione Italiana

- L'Associazione deve promuovere il prodotto. In particolare, screditare il prodotto OpenERP in un evento organizzato per promuoverlo come quello dell'anno scorso a Prato per fare pubblicità a un'azienda a discapito delle altre non deve più accadere.

- Sono contrario all'appoggio dell'Associazione a distribuzioni (o repository, o fork, il nome non conta) alternativi che non hanno storia, code review, e una chiara documentazione di cosa c'è di diverso. Esiste un grande valore aggiunto nella raccolta unitaria dei requisiti per cercare di avere un prodotto unico, conosciuto da tutti, con lo stesso repository, code review, e discussioni pubbliche. Un ottimo esempio di quello che intendo è il lavoro fatto dall'OCA per raccogliere sotto la sua ala dei moduli di qualità, non duplicati e ben mantenuti. Ciascuno resta libero di pubblicare esternamente singoli moduli, se vuole, ma il repository deve essere uno e, insisto, con code review del codice.

- Non credo sia necessario rendere l'Associazione più burocratica di quello che è. Al contrario, troppe discussioni formali credo che servano solo ad allontanare chi contribuisce veramente al prodotto.

- L'Associazione non deve seguire ciecamente la casa madre, ma neanche usarla come capro espiatorio universale. La community italiana è troppo piccola e debole per essere da sola, e dovrebbe cercare di allinearsi alla massa critica di quella internazionale, a meno che qualcuno mostri motivi specifici per non farlo (non ne ho ancora sentiti).

- Sono favorevole a cambiare la parola "OpenERP" in "Odoo" nel nome dell'Associazione e nel sito, mantenendo il vecchio dominio come redirect verso il nuovo.

- Vorrei che l'Associazione adottasse un Codice di Comportamento simile a quello della Django Foundation https://www.djangoproject.com/conduct . Sembra che siano cose ovvie ma non è così: in almeno una occasione ho sentito dire un pubblico una battuta sessista, e non voglio che questo accada più in un'Associazione di cui faccio parte.
